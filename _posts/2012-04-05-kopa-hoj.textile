---
layout: post
title: "Köpa hoj"
tags: 660, 800, adventure, bmw, grus, ktm, mc, motorcykel, tenere, tiger, triumph, yamaha
---
h2. Köpa Hoj

Jag har ägnat vintern åt att lusläsa motorcykeltidningarnas tester, kolla in Youtube klipp och hänga på diverse forum. Anledningen är att jag planerar att köpa min första hoj. Lite sent kan tyckas då jag närmar mig 50, vilket kan tyda på någon slags kris. Dock så hade jag en gång stora planer på att köpa hoj. Körkortet för MC tog jag runt 18 års åldern. Jag hade ett antal kompisar med motorcyklar, både landsvägs och crosshojar. Förvånat tänker jag tillbaka och undrar varför det inte blev någon hoj? Universitet, en båtperiod och familj; någonstans där försvann hojplanen. Men på senare år, när äldste sonen visat sig vara MC intresserad med moppe, körkort och nu 125:a, så har jag på nytt fått fart på drömmen om en egen hoj.

Så vilken typ av hoj är jag ute efter då? Jag har alltid haft en vurm för motorcross typen av MC. Varför vet jag inte riktigt, men visst minns jag de tillfällen (i min ungdom) då vi var ute och buskörde på Järvafältet med kompisens brutala KTM 400. Inte för att jag skulle vilja ha en crosshoj idag, men att åka grusvägar och bättre traktorstigar ingår i mina något romantiska planer. Samtidigt får man vara realist och inse att mycket asfaltsåkning kommer man inte ifrån. Hur som helst, det finns hojar för alla smaker och inriktningar och de som jag har fastnat för är:

* Yamaha XT 660 Z Tenere
* BMW F 800 GS
* Triumph Tiger 800 XC

Men som många skribenter påpekar, inklusive min gamle hoj- (och båt-) polare Granen: en "svag" 48 hk enstånka växer man snart ur, så då återstår BMW'n och Tigern. Dessa tre hojar har jag läst allt om och dräglat över tester och olika recensioner. Teori i all ära, det som nu gäller är provkörning, vilket jag hoppas få tillfälle till så snart som möjligt.

Tanken är att dokumentera lite av mina upplevelser i denna blogg. Om det blir en hoj och i så fall vilken får framtiden utvisa. Helt klart är dock att jag för tillfället lider av en svårartad hojfeber.